---
chapter: 鹹酸甜第1冊
title: 1002. 一ê bó͘，khah贏三ê天公祖
author: Siau Lah-jih
date: 2022-09-02
category: chheh
show_chapter: 1
layout: post
toc: true
---

# 一ê bó͘，khah贏三ê天公祖
>**Chi̍t-ê bó͘, khah-iâⁿ saⁿ-ê Thiⁿ-kong chó͘**

Kan-nā聽tio̍h chit句俗語人to̍h爽，台灣人兩性平等ê觀念實在chán，咱祖先ê智慧確實hái-kho-là-suh（high class）。男女平權ê思想，到kah二十世紀尾ê今á日，猶原to̍h社會工作者大聲hoah細聲hiu，chiah有淡薄á進展；越頭看咱祖先，m̄知tī jōa久進前to̍h án-ne teh講：「一ê bó͘，khah贏三ê天公祖。」你看！Kám m̄是jōa-nī尊重tio̍h女性--leh！

Ang-bó͘結緣，有人講是前世修來--ê！

我講男女結婚實在是一ê合股ê有限公司。

前世修來ê姻緣ài保惜，合股ê公司tio̍h ài互相尊重。

婚姻美滿是福氣！

Ang-bó͘ bē合，人講是前世人相欠債，tio̍h khah thun-lún--leh！

求神拜佛，ē保庇咱平安過日，總是che kan-nā是求一ê心安niā-niā；現實ê生活mā是tio̍h過。Boeh án-chóaⁿ過？出外phah-piàⁿ ê艱難mài講，轉到厝內ê cha-po͘人--à！三頓tó͘ （肚）iau ê時，siáⁿ-mih人款hō͘你食，衫á褲lah-sap，chiâ kā你洗？Khah pháiⁿ運tn̄g tio̍h身苦病疼，á是食老bē pō͘土豆ê時……纏tòe tī你ê身邊ê人是誰（sûi），kám m̄是你彼ê a-bó͘--ê？

「一ê bó͘，khah贏三ê天公祖。」咱祖先教咱ê道理，確實是真理。

### 【註解】

|Kan-nā|只要。|
|Chán|值得讚美。|
|Hoah、hiu|Lóng是大聲喊叫。|
|越頭|Oa̍t-thâu，『回過頭』。|
|Thun-lún|吞忍。|
|Tó͘ iau|肚iau，『肚子餓』。|
|款|Khoán，準備、款待。|
|Lah-sap|『骯髒』。|
|Chiâ|誰。|