---
chapter: 鹹酸甜第1冊
title: 1003. 一bó͘無人知，兩bó͘ sià四代；一ang一bó͘無人講，一ang兩bó͘ sià祖公
author: Siau Lah-jih
date: 2022-09-03
category: chheh
show_chapter: 1
layout: post
toc: true
---

# 一bó͘無人知，兩bó͘ sià四代；一ang一bó͘無人講，一ang兩bó͘ sià祖公
>**Chi̍t bó͘ bô-lâng chai, nn̄g bó͘ sià sì-tāi; 
Chi̍t ang chi̍t bó͘ bô-lâng kóng, chi̍t ang nn̄g bó͘ sià chó͘-kong**

娶細姨ê pháiⁿ風俗，m̄知ùi tó位傳入來咱台灣--ê，soah hō͘咱本chiâⁿ樸實古意ê台灣cha-po͘人變pháiⁿ--ah，明明知影娶兩ê bó͘，分bē pêⁿ，惹來冤家lô債，家庭起風波，m̄-kú到taⁿ iáu oân-ná有一寡戇giàn頭ê大丈夫，m̄驚死liâu--落-去。

請ta̍k-ke目chiu peh金看清楚當今ê社會，娶兩ê bó͘ ê家庭，有tó一口灶是ang親bó͘親，糖甘蜜甜teh過日--ê？嚴重--ê是家無sêng家（雞），狗無sêng狗，lōng家散宅；khah pêⁿ-tiāⁿ--ê是厝邊隔壁sōe bē離，親chiâⁿ朋友tâu bē了，一厝內ê空空縫縫lóng mā iah出來hông知了了，連soah in兜祖公祖媽ê見笑tāi、pháiⁿ德行，一時間一舌傳一嘴，a̍h m̄免phah鼓，a̍h m̄免kòng鑼，kui庄頭lóng知影透透，m̄-nā sià tio̍h伊ka-kī niā-niā，in阿公、阿媽、阿爸、阿母、兄弟姊妹，iáu有in後生、cha-bó͘-kiáⁿ mā tòe leh sià參--lòe。「一bó͘無人知，兩bó͘ sià四代。」古早人講了無m̄ tio̍h。

有「七年之癢」ê cha-po͘人tio̍h覺醒，自由ê世界，平權ê時代，兩性是平等--ê，你m̄ ài牽手有感情ê走私，咱做cha-po͘-kiáⁿ--ê，mā m̄-thang有boeh娶細姨ê私心，你講tio̍h ah是m̄ tio̍h。祝福ta̍k-ke，ang-bó͘合和，生活美滿。

### 【註解】

|Ùi tó位|『從哪裡』。|
|本chiâⁿ|Pún-chiâⁿ，本來。|
|變pháiⁿ--ah|『變壞了』。|
|分bē pêⁿ|分bē公平。|
|Iáu oân-ná|『仍舊還是如此』。|
|戇giàn頭|『笨得要命的人』。|
|Peh金|『睜亮』。|
|Tó一口灶|『哪一家』。|
|Sêng|『像』。|
|Lōng家散宅|家庭離散。|
|Khah pêⁿ-tiāⁿ--ê|『較平順的，較好運的』。|
|Sōe bē離|『閒言閒語說個不停』。|
|Tâu bē了|『投訴不完』。|
|Iah出來hông知了了|『挖出來讓人盡知』。|
|見笑tāi|『羞恥的事』。|
|Sià|Hō͘人無面子。|
|Tòe leh sià參--lòe|『跟著蒙羞』。|
|七年之癢|Chhit-nî-chi-chiūⁿ。|