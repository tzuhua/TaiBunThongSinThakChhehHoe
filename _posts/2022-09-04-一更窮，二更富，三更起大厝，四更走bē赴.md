---
chapter: 鹹酸甜第1冊
title: 1004. 一更窮，二更富，三更起大厝，四更走bē赴
author: Siau Lah-jih
date: 2022-09-04
category: chheh
show_chapter: 1
layout: post
toc: true
---

# 一更窮，二更富，三更起大厝，四更走bē赴
>**It keⁿ kêng, jī keⁿ pù, saⁿ keⁿ khí tōa-chhù, sì seⁿ cháu bē hù**

有人án-ne講：po̍ah-kiáu人siāng親。實在hō͘人bē相信，你ài我ê孫中山，我boeh ti̍h你ê「新台票」，ná有可能ē親--leh！

「A明！你是走toeh藏，好空--ê報你知，行！A興hia ta̍k-ke teh等--你！」看in兩人歡頭喜面oat入A興厝內；「今á日手氣有夠bái，to boeh自摸--a，ná知又koh hō͘你kàu--khì！」「好--à，mài cha̍p--ā，明á載chiah koh來，行！來去sip--一-杯-à，我請。」原來in ê輸贏無jōa大，三--五-百-kho͘-à to̍h ī kui晡久--à，sńg笑á niâ--lah。無po̍ah真鬱卒，po̍ah了損身體，ē閃tio̍h腰脊骨，講「衛生」實在是無正經。

另外一種是po̍ah大kiáu--ê，輸贏算萬是小khè-suh，nā tn̄g tio̍h kun-kiáu--ê，你tio̍h「一更窮，二更富，三更起大厝，四更走bē赴」--lò！Án-chóaⁿ講？人早to̍h套好好，三人po̍ah你一腳，khah khiàng mā ài倒，邊--a iáu有人，可能是別人，mā有可能是你朋友，in助你膽頭，o-ló你好氣口；暗頭á放hō͘你贏，sòa--落-去小可kā你tiau，tiau hō͘你起悾，chiah koh放hō͘你爽，hō͘你贏kah甜but-but，siāng尾á chiah hō͘你àu-chuh，現金輸了了，支票koh提khí來開……心kông火to̍h，結果如何，thǹg褲走bē離----叫苦。你kám bat聽人講？

### 【註解】

|Po̍ah-kiáu人|賭徒。|
|Siāng親|Siāng親切。|
|走toeh藏|『哪兒去了』。|
|A興hia|A興in tau。|
|Oat入|『轉進去』。|
|Kàu--khì|『贏了』。|
|Mài cha̍p--a|『別嘀咕了』。|
|Sip--一杯à|『喝一杯』。|
|Ī kui晡|『玩一個下午』。|
|Sńg笑á niâ--lah|『小玩一下而已』。|
|Po̍ah大kiáu|『大賭』。|
|小kheh-suh|『小意思』。|
|Kun-kiáu--ê|『郎中』。|
|Khiàng|強手，厲害。|
|好氣口|運氣好。|
|Tiau|『吊胃口』。|
|起悾|Khí-khong，發狂。|
|甜but-but|『甜得不得了』。|
|Àu-chuh|『出界，幹掉』。|
|心kông火to̍h|心狂火燒。|